Vážené kolegyně a kolegové, dobrý den - posílám prosím nový report s aktualizovanými daty z centrálního systému COVID19/ISIN, v přílohách aktualizované trendy a přehled dle krajů.

V centrální databázi ISIN evidu​jeme za včerejší den 14 780 nových případů s COVID-19. Hodnota nižší než v uplynulých dvou dnech, pro její posouzení bude zásadní objem nasazených testů, který upřesníme  - nyní se ještě dohlašují testy z noci. Vzhledem k velkému objemu a k relativně velké záchytnosti antigenních testů, které jako komunitní screening přispívají k navýšení těchto počtů, je zásadní nikoli samotný počet, ale struktura nově diagnostikovaných a podíl zranitelných pacientů mezi diagnostikovanými. Tento trend je bohužel nadále velmi rizikový (viz níže), denně jsou nově diagnostikovány tisíce zranitelných pacientů.

Jelikož se tyto vysoké počty pozitivních diagnóz v čase ustálily, klesá mírně hodnota reprodukčního čísla, aktuální odhad dle EpiEstim je 1,11.

Vysoké denní nárůsty vykazují opět demograficky velké kraje, zejména opět kraj Středočeský a Moravskoslezský, dále JMK a Praha. Velmi rizikovou dynamiku ale vykazuje i kraj Královéhradecký a nově nad 1000 nově diagnostikovaných registruje i kraj Zlínský. V přepočtu na 100tis. obyvatel jsou dlouhodobě průměrné denní nárůsty rizikově nejvyšší v MSK a v KHK.

Srovnání denních nárůstů v jednotlivých regionech shrnuje následující tabulka

Název kraje

Počet

%

Počet na 100 tis. obyv.

Průměrný denní nárůst za týden celkem na 100 tis. obyv.

/ skupina 65+ na 100 tis. obyv. 65+

Moravskoslezský kraj

2 215

15,0 %

184,5

135,2 / 132,5

Středočeský kraj

1 937

13,1 %

139,8

104,9 / 96,1

Jihomoravský kraj

1 430

9,7 %

120,0

86,8 / 80,8

Hlavní město Praha

1 390

9,4 %

105,0

89,2 / 77,2

Královéhradecký kraj

1 103

7,5 %

199,9

158,8 / 146,7

Zlínský kraj

1 019

6,9 %

174,9

121,9 / 110,0

Ústecký kraj

963

6,5 %

117,3

86,2 / 93,1

Jihočeský kraj

909

6,2 %

141,1

80,2 / 85,4

Olomoucký kraj

784

5,3 %

124,0

89,1 / 84,8

Pardubický kraj

750

5,1 %

143,5

123,7 / 106,1

Liberecký kraj

704

4,8 %

158,7

115,2 / 110,1

Plzeňský kraj

609

4,1 %

103,2

76,6 / 67,1

Kraj Vysočina

580

3,9 %

113,8

100,0 / 104,7

Karlovarský kraj

370

2,5 %

125,6

91,9 / 92,1

Neznámo

17

0,1 %

-

-

Ve srovnání okresů (≥ 200) případů v okresech Praha (1390), Ostrava-město (557), Karviná (456), Brno-město (435), Opava (392), Frýdek-Místek (377), Zlín (374), České Budějovice (362), Nový Jičín (340), Olomouc (323), Hradec Králové (316), Liberec (298), Trutnov (295), Vsetín (264), Uherské Hradiště (256), Náchod (250), Plzeň-město (245), Brno-venkov (230), Kutná Hora (229), Ústí nad Orlicí (219), Pardubice (219), Praha-východ (216) a Hodonín (208).

K půlnoci bylo dosud nahlášeno 98 nových úmrtí, z toho 97 z nemocnic.

Včera bylo nově diagnostikováno 2 934 nových pacientů ve věku 65+ a dále 1 346 nových pacientů ve věku 75+. Kategorie 65+ tvoří cca o 20% všech nově diagnostikovaných případů. Hodnoty jsou velmi obdobné jako data z 5.1. a 6.1. 2021 a jsou hlavním důvodem vysokých denních příjmů do nemocnic - tyto přesahují v průměru 600.

Zátěž nemocnic: k půlnoci nahlášeno cca + 634 nových příjmů do nemocnic, z toho cca 463 u pacientů ve věku 65+ a 283 u pacientů ve věku 75+. Jde o hodnoty, které odpovídají predikcím vycházejícím právě z počtu nově nakažených zranitelných pacientů - dynamika šíření je prorůstová a v nemocnicích počty takto porostou i v následujících dnech.

Zátěž nemocnic: aktuálně k ránu registrujeme cca 7 323 všech hospitalizovaných pacientů, což znamená nárůst proti předchozím dnům - bude upřesněno v ranním hlášení z nemocnic. Vývoj odpovídá předpovídanému čistému dennímu nárůstu v počtu hospitalizovaných cca +200 denně.

S úctou L. Dušek


