Vážené kolegyně a kolegové, dobrý den – posílám prosím pro informaci aktualizované souhrnné prezentace ke stavu epidemie, a dále aktualizované přehledy zátěže nemocnic. Celkové shrnutí je uvedeno zejména v souborech "Aktualizace_souhrn_stav_epidemie" + k tomu "Príloha 01 - krátkodobé projekce kraje".

Tyto prezentace jsou aktualizovány k 25.1. a situaci s epidemii lze stručně shrnout v těchto bodech:

  *   Varianta Omikron dosáhla plné dominance v populaci a její šíření rámcově odpovídá prediktivním populačním modelům – tedy po 17.1. začal rychlý nárůst prevalence aktivních nákaz a kulminace "vlny" proběhne s vysokou pravděpodobností na přelomu ledna a února, zřejmě v příštím týdnu … kulminace nebude ve stejnou dobu ve všech regionech, pokles šíření by měl nejdříve proběhnout v Praze a v přilehlých okresech STČ)
  *   Prudkému šíření odpovídá i prudce rostoucí relativní pozitivita testů (v nejvíce zatížených krajích u indikovaných testů až 40%) a také vysoké hodnoty R, které kolísají od 1,5 až do 2,0 -> tyto běžné populační markery ztratily svou prediktivní hodnotu pro zátěž nemocnic, varianta Omikrom přináší zcela nové podmínky šíření i pro zdravotní dopad (populační parametry také značně ovlivňují nárazově konfirmované testy ve školách v pondělí a ve firmách v pondělí a čtvrtek) ; zátěž nemocnic nadto zásadně ovlivňuje očkování
  *   Neroste podíl symptomatických záchytů, roste ale jejich absolutní počet s ohledem na kvantitu nakažených – pravděpodobnost hospitalizace a těžkého průběhu se mění, viz níže uvedený text k nemocnicím -> právě rychlost šíření a počet nakažených rizikových, neočkovaných, pacientů za jednotku času budou určovat další zdravotní dopad na nemocnice
  *   Nákaza se začala masivně šířit zejména v Praze a přilehlých okresech STČ a zde se již denní nárůsty snižují (ale prevalence aktivních nákaz stále roste), šíření dále silně eskaluje v krajích Královéhradeckém, Ústeckém, a dalších krajích Čech .... naopak relativně méně zasaženy jsou kraje Vysočina, JMK, MSK a OLK (nejvíce zatížené v Delta vlně na podzim) , naopak silně zatížený je kraj Zlínský, kde je populace i velmi málo proočkovaná.
Posouzení zdravotního dopadu a zátěže nemocnic

  *   Velmi pozitivním faktem je, že zátěž nemocnic zatím nijak rizikově neeskaluje a vyvíjí se spíše podle nekrizových scénářů, v návaznosti na vysoké počty nakažených se ale nyní pokles počtu hospitalizací zastavil - denní příjmy jsou celkem dohlašovány ve výši cca 200 - 300 pacientů, z toho 20 - 30 na JIP
  *   Dalším pozitivním faktem je, že stále platí významný ochranný efekt dokončeného základního očkování proti těžkému průběhu nemoci (v závislosti na době od očkování cca 60 až 75%) a zejména velmi vysoký ochranný efekt posilující dávky (proti těžkému průběhu nemoci více než 90%)
  *   Jelikož se v nedávné době podařilo posilujícími dávkami naočkovat podstatnou část potenciálně zranitelné populace, je výše uvedený fakt jednou z hlavních příčin stávajícího pozitivního vývoje v nemocnicích -> dalším důvodem je, že prudké šíření nákazy zatím neeskaluje v seniorní populaci, byť po cca 20.1. i zde počty nakažených již významně rostou
U varianty Omikron denně sledujeme pravděpodobnost hospitalizace a těžkého průběhu nemoci. Tyto parametry se liší od předchozí varianty viru, zejména ale v důsledku očkování:

  *   U neočkovaných osob s rizikovými faktory a vyšším věkem (65+) je pravděpodobnost hospitalizace cca stejná jako v předchozím období (cca do 7 až 10 dnů od pozitivity je riziko hospitalizace 34%) -> a následně cca 20% z hospitalizovaných, tedy cca 7% z pozitivních, vyžadují péči na JIP
  *   Dokončené očkování bez posilující dávky snižuje pravděpodobnost hospitalizace u rizikových skupin obyvatel do 7 až 10 dnů na cca 17%, péči na JIP zde vyžadují cca 3,5% z pozitivních
  *   Posilující dávka dále snižuje riziko jakékoli hospitalizace s COVID na cca 7% a na JIP jsou léčení takto plně očkovaní lidé jen z cca 1% pozitivních v dané skupině (v naprosté většině jde o pacienty velmi seniorní, s mnoha rizikovými faktory a polymorbiditami)
  *   Pravděpodobnost hospitalizace u nerizikové populace mladší než 65 let je bez očkování cca 1,1% (poloviční až třetinová než u varianty Delta) -> očkování u těchto mladších a nerizikových nakažených snižuje pravděpodobnost hospitalizace (jakékoli) cca na 0,2 - 0,3% a fakticky eliminuje riziko těžkého průběhu nemoci na jednotky promile
Z výše uvedeného vyplývá, že vysoká proočkovanost zranitelné a seniorní populace velmi efektivně brání těžkému průběhu nákazy. A naopak neočkovaní a rizikově predisponovaní lidé mají riziko komplikací vedoucích k hospitalizaci stále vysoké (> 34%, jako na podzim 2021) a riziko potřeby intenzivní péče cca 7% (opět shodné se situací na podzim 2021).

Soubor KKIP01 - risk mapping (posílaný pro predikce pro krajskou koordinaci intenzivní péče) byl v tomto smyslu doplněn a rozlišuje rizikové kohorty nakažených v prevalenci dle stavu očkování (neboť mají zcela jiné pravděpodobnosti rizika).

  *   z těchto aktuálních prevalenčních dat vyplývá, že v dalších cca 7 - 10 dnech bude do nemocnic přijímáno mezi 200 - 300 pacienty denně , z toho průměrně cca 20 - 30 na JIP
V NEJBLIŽŠÍM OBDOBÍ TEDY NEHROZÍ RIZIKOVÁ ESKALACE ZÁTĚŽE NEMOCNIC A JEJICH ZAHLCENÍ JE VELMI NEPRAVDĚPODOBNÉ I Z DLOHODOBÉHO HLEDISKA. JE TO ZEJMÉNA V DŮSLEDKU VYSOKÉ PROOČKOVANOSTI ZRANITELNÝCH SKUPIN POSILUJÍCÍMI DÁVKAMI OČKOVÁNÍ.

  *   Počty nově diagnostikovaných seniorů ve věku 65+ dle stavu očkování shrnuje tabulka v souboru KKIP04
Soubory KKIP02 a KKIP03 ukazují stávající vývoj počtu hospitalizovaných v jednotlivých regionech ČR (dle hlášení nemocnic)

  *   data potvrzují, že v žádném z regionů neregistrujeme eskalaci rizika, v řadě z nich se ale zastavil pokles hospitalizací a v nejvíce zatížených regionech začaly počty i narůstat)
  *   zátěž JIP je nadále generována zejména neočkovanými pacienty (tvoří 65 - 75% stávající obložnosti) a jsou v průměru relativně mladí  - naopak typickým pacientem, který vyžaduje intenzivní péči i po očkování je senior v pokročilém věku (72+) s řadou polymorbidit a rizikových faktorů
PRO DALŠÍ VÝVOJ BUDE URČUJÍCÍ S JAKOU RAZANCÍ A V JAKÉM ROZSAHU PROBĚHNE ŠÍŘENÍ NÁKAZY V POTENCIÁLNĚ RIZIKOVÉ POPULACI NECHRÁNĚNÉ OČKOVÁNÍM. V POPULACI STÁLE EVIDUJEME VÍCE ENŽ 400 TIS. TAKTO OHROŽENÝCH OSOB.

S úctou L. Dušek

