Vážené kolegyně a kolegové, dobrý den – posílám prosím souhrnnou prezentaci o stavu epidemie, rozbor aktuálních trendů a nová data o vývoji dopadu na nemocnice a o zdravotní zátěži populace.

V přílohách prosím naleznete tyto soubory a prezentace:

  *   souhrnná prezentace stavu epidemie včetně doplněných reálných dat do dřívějších predikcí a krátkodobých projekcí vývoje + přílohu 01 s krátkodobými projekcemi vývoje pro kraje dle hodnoty R
  *   soubory se souhrnem vývoje zátěže nemocnic (celkový počet hospitalizací a zátěž JIP) připravované pro krajskou koordinaci IP (soubory KKIP01 - KKIP03)
  *   soubory (zip file) "clanek_ochranny_efekt_vakcinace" jako souhrnný text ke stavu epidemie + tabulkové a grafické přílohy dokládající stále trvající významný ochranný efekt vakcinace proti těžkému průběhu nákazy COVID-19

Celkový vývoj epidemie si dovolím velmi stručně shrnout v těchto datech / bodech:

  *   Populační trendy vidíme velmi objektivně a reprezentativně, protože zejména v pracovních dnech je realizován stabilní objem testů a analýzu trendů dokresluje i v čase velmi dobře sledovatelné testování ve školách
  *   denně je nyní v pracovních dnech realizováno cca 100 tis. PCR. testů, pondělní počty Ag testů v důsledku plošného testování vystoupaly nad 40tis., následně se opět vrátily k dlouhodobému průměru 15 - 20 tis.
  *   Počty indikovaných testů, zejména jejich klinické a epidemiologické indikace a jejich výsledky ukazují, že šíření dominované variantou Omikron je na bodu kulminace, v řadě regionů již za ním -> do několika dnů lze očekávat další poklesy záchytů nákazy. Testy z diagnostické indikace nepřesahují 20% celkového objemu a podíl symptomatických záchytů nákazy se dlouhodobě drží pod 40% a neroste.
  *   Celkové počty potvrzovaných případů nákazy zůstávají i přes viditelný pokles stále vysoké, to je mimo jiné důsledkem časového posunu v šíření nákazy mezi regiony; Omikron se nejdříve dostal do dominance v Praze a v přilehlých okresech STČ – tyto regiony již nyní v prevalenci aktivních nákaz významně klesají, zatímco jiné regiony /zejména východní část země) ještě mírně rostou nebo jsou na bodu kulminace; tento stav bude trvat ale již jen několik dnů a dojde k viditelnému poklesu napříč regiony
  *   Relativní pozitivita testů rovněž ukazuje na kulminaci - zejména v případě testů plošných a preventivních, kde se dostala až téměř k 18% (7denní průměr). Hodnota relativní pozitivity indikovaných testů dosáhla svého maxima v uplynulých dnech, nyní na těchto hodnotách osciluje.
  *   Kromě rozdílů a časových posunů mezi regiony pozorujeme i rozdíly a posuny mezi věkovými kategoriemi: zatímco v populaci dětí a mladistvých již virová nálož ustupuje (potvrzeno i posledními výsledky ze škol), v populaci seniorů a potenciálně zranitelných obyvatel stále zátěž mírně narůstá a vrcholu dosahuje právě v těchto dnech (kategorie 65+: relativní pozitivita indikovaných testů kolem 30%, 7denní záchyty nákazy kolem 700 případů/100 tis. obyvatel)
  *   Z vývoje nemocnosti nakažených s rizikovými faktory je zřetelný velmi silný ochranný efekt vakcinace proti těžkému průběhu nemoci. Nakažení senioři a polymorbidní pacienti se dvěma dávkami očkování, a zejména po posilující dávce, mají násobně menší riziko velmi těžkého průběhu nemoci -> tento daty podložený trend je hlavním faktorem, který stále drží zátěž nemocnic a jednotek intenzivní péče ve zvládnutelné míře a pod kontrolou.
  *   Česká data prokazatelně potvrzují zprávy a publikace z jiných zemí, které jsou v šíření Omikronu časově před námi – tedy velmi významnou nakažlivost, rychlé šíření populací, nižší virulenci než měla varianta Delta, ALE stále trvající schopnost vyvolat těžký průběh nemoci, zejména u neočkovaných rizikových pacientů bez imunitní ochrany.

Nákaza Omikron se tedy nyní stále významně šíří v seniorní a potenciálně zranitelné populaci, což dokládají i prevalenční data v souboru KKIP01 - dle pravděpodobnostních modelů lze v dalších dnech očekávat průměrné denní příjmy do nemocnic ve výši nad 400 - 500 pacientů. Významný pokles je očekávatelný až v druhé polovině příštího týdne a dále. Za posledních 7 dní, včetně weekendů, byly průměrné denní příjmy do nemocnic ve výši cca 500 pacientů, na JIP potom cca 50 denně. Tento vývoj naplňuje predikce tzv. realistického prediktivního scénáře a potvrzují ho i reálná hlášení z nemocnic:

Reálně jsou za poslední dny dohlášeny tyto nově počty příjmů:

  *   7.2. 704 nových pacientů / z toho na JIP (včetně překladů) 51
  *   8.2. 521 pacientů / z toho na JIP (včetně překladů) 44
Významně rostoucí celkové počty hospitalizací nejsou provázeny stejnou dynamikou na JIP, zátěž intenzivní péče roste pomaleji. Projevuje se zde velmi podstatně ochranný efekt vakcinace proti těžkému průběhu nemoci, většina pacientů v nejtěžším stavu jsou lidé neočkovaní.

Soubory KKIP02 a 03 shrnují aktuální vývoj počtu hospitalizací dle regionů. V grafech jsou patrné velké rozdíly mezi regiony, v nejvíce zatížených krajích již celkové počty hospitalizací narostly k cca 50% zátěže z konce roku 2021.

  *   Celkové počty hospitalizací přesahují 3 700 a postupně narůstají ve všech regionech, největší relativní nárůsty jsou patrné v Praze, PLZ, KVK, LBK, KHK, PAK. Růst zátěže je ale patrný napříč regiony, nově rostou počty hospitalizací i v moravským regionech, zejména v JMK a MSK. V mnoha regionech dosáhly celkové počty hospitalizovaných > 50% úrovně hodnot z konce roku 2021.
  *   Zátěž JIP neeskaluje vysoce rizikově v žádném z krajů, významný nárůst s ohledem na zátěž v předchozích měsících registrujeme v PHA, PLZ, LBK, KVK. Dynamika vývoje počtu pacientů na lůžkách JIP se celkově vyvíjí podle optimistických scénářů – viz výše komentář o ochranném efektu očkování.
S úctou

L. Dušek


