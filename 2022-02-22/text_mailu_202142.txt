Vážené kolegyně a kolegové, dobrý den – posílám prosím aktualizované souhrnné prezentace k stavu epidemie.

V přílohách naleznete

  *   ucelenou prezentaci o stavu epidemie: populační data a trendy o šíření nákazy a souhrn dat o zátěži nemocnic
  *   soubor KKIP01: velmi stručný přehled aktuální prevalence aktivních nákaz a zastoupení potenciálně zranitelných skupin v ní
  *   soubory KKIP02 - 03: celkové přehledy o vývoji počtu hospitalizací celkem a počtu hospitalizací na JIP, pro celou ČR a pro jednotlivé regiony.
  *   Příloha 1 - krátkodobé projekce dalšího pravděpodobného vývoje v počtu nakažených po jednotlivých krajích
  *   prezentaci s mezinárodním srovnáním vybraných ukazatelů dle ECDC

Z vývoje zdokumentovaných indikátorů v celkové prezentaci je zřejmé, že šíření varianty Omikron významně zpomaluje, a to nově již i v seniorní populaci a v populaci potenciálně zranitelných osob. Celkové 7denní úhrnné počty potvrzených případů oscilují na vrcholu kolem 950/100tis. osob, při relativní pozitivitě indikovaných testů > 38%. Všechny hodnocené indikátory buď stagnují na dosažených hodnotách, nebo (většinou) již klesají. Zdravotní dopad, zejména zátěž nemocnic, se vyvíjí zvládnutelně. Poklesy zátěže se týkají všech regionů. Bohužel stále denně dokumentujeme nákazu u 400 - 450 neočkovaných pacientů s mnoha rizikovými faktory, v seniorním věku. Z této kohorty se rekrutuje více než 75% pacientů, kteří potřebují nejintenzivnější lůžkovou péči při těžkém průběhu COVID-19. Z přiloženého souboru s vybranými indikátory je ale zřejmé, že i v této kategorii riziko dále nenarůstá a neeskaluje - z toho lze vyvodit, že vývoj již dosáhnul kulminačního bodu v populačním šíření.

Celková zátěž nemocnic nyní postupně klesá, stále ale průměrné denní počty nově přijímaných pacientů dosahují hodnoty 500 - to je důsledek výše uvedeného významného zásahu zranitelných skupin. Počty pacientů na JIP dlouhodobě oscilují kolem 350 při denních průměrných příjmech cca 50. Konkrétní počty hospitalizovaných pacientů s COVID-19 lze za dosavadní období února stručně shrnout v následujících bodech:

  *   průměrné celkové počty nových hospitalizací v týdnu po 14.2. dosáhly hodnoty 522; za stejné období bylo průměrně denně propuštěno 586 pacientů - je evidentní, že zátěž nemocnic se ve druhé polovině února dostala na vrchol a celkové počty hospitalizací začínají mírně klesat
  *   průměrné denní počty pacientů přijímaných na JIP po 14.2. činí 53, celkové počty na intenzivní péči se nemění a stagnují kolem hodnoty 350 - 360 pacientů na JiP
  *   počty pacientů v nemocnicích v polovině února dosáhly svého vrcholu od 1.1. 2022, konkrétně 4 117 celkem, 411 na JIP a 143 na UPV/ECMO

Soubor KKIP01 dokládá, že aktuální prevalence nakažených a potenciálně zranitelných pacientů je stále vysoká, ale již klesající ve srovnání s první polovinou února. Zátěž by dále měla postupně klesat a již tento týden lze očekávat pokles v počtu přijímaných pacientů na denní průměr cca 300.


Soubory KKIP02 a KKIP03 dokládají, že vývoj má velmi obdobný průběh ve všech regionech – tedy stagnující nebo již klesající celkové počty hospitalizací a většinou stagnující zátěž JIP. Ve srovnání s koncem roku 2021 jsou nejvýraznější nárůsty celkového počtu hospitalizací registrovány v následujících krajích: Praha, Plzeňský kraj, Karlovarský kraj, Královéhradecký kraj, Liberecký kraj - v těchto regionech počty hospitalizací dosáhly anebo překročily hodnoty predikované v realistickém rizikovém scénáři. Ani v těchto regionech ale neevidujeme nezvladatelný rizikový růst zátěže JIP (soubor KKIP02).

 S úctou L. Dušek

