Vážené kolegyně a kolegové, dobrý den - posílám prosím komplexní souhrnnou prezentaci s popise stavu epidemie - s komplexními daty uzavřenými k 14.8. - 15.8.

Data jsou zatím stále velmi pozitivní - zde prosím níže přikládám stručný souhrn stavu. Stále jde ovšem o monitoring vysloveně letního období, ve kterém se respirační nákaza tohoto typu chová jinak, než jak nastane v podzimních měsících. Níže uvedený pozitivní popis je tedy třeba uvést i připomenutím, že stále registrujeme cca 440 000 nenaočkovaných a přirozeně nechráněných seniorů a také proočkovanost mladé populace není nijak vysoká - to jsou objektivní rizikové faktory, které mohou šířená nákazy po létě značně usnadnit.

Data - hodnoceno nad celou populací - popisují v podstatě stagnaci epidemie, která v týdenním počtu nově zachycených případů osciluje mezi 11 - 13 / 100 tis. obyvatel. V žádném z regionů nedochází k prudké eskalaci rizika a k šíření napříč populačními skupinami - naopak, regiony s vyššími hodnotami stále vykazují šíření zejména mezi neočkovanými mladými lidmi, ve věku typicky cca 16 - 30 let.

Vyšší zátěž s potenciálem růstu je registrována pravidelně v cca 4 - 8 okresech, přičemž v žádném zatím hodnoty významně nepřekračují týdenní počet záchytů 25 / 100 tis. obyv. - typicky jsou hodnoty ve zvýšeném riziku (včetně R > 1) ve větším městech krajů, a opět jde hlavně  šíření nákazy mezi mladými lidmi. Hodnoty jsou dlouhodobě a trvale nízké zejména v moravských krajích.

Denně je realizován velmi vyrovnaný počet testů, dlouhodobý průměr se u PCR testů pohybuje mezi 30 - 40 tisíci. Relativní pozitivita testů se stále drží v bezpečných intervalech po 4 - 5%, v žádném z regionů (okresů) neroste do rizikových hodnot.

Prevalence nákazy v seniorní populaci je stále velmi nízká - denně jsou nově diagnostikovány jednotky nových nákaz ve věkových kategoriích 65+ . Zátěž nemocnic se drží na velmi nízké úrovni, v žádném z krajů kontinuálně neroste.

Dnes ještě tuto zprávu doplním výhledem s ohledem na jednotlivé kraje.

Přeji krásný den

S úctou L Dušek



