Vážené kolegyně a kolegové, dobrý den – posílám prosím aktualizovaný souhrn o stavu nákaz v sociálních zařízeních + přehled očkování a nákaz u zdravotnických pracovníků.

Soubor "Analyza_soc_sluzby_ohniska" - aktualizace k 8.1. 2022 + přiložená denní data v MS Excel (ZIP file)
Prezentace je vytvořena ze dvou zdrojů dat, které se nezávisle na sobě doplňují a také potvrzují:
1) šetření KHS hlásících ohniska nákazy a výsledky epidemiologických šetření
2) k tomu nezávislé přímé zadávání nákaz od pobytových sociálních zařízení (zadávané přímo přes vybudovaný datový most do modulu ISIN).

  *   Zásadním závěrem zůstává, že počty registrovaných nákaz v pobytových sociálních zařízeních neeskalují a situace je pod kontrolou. Zejména zůstává nízký počet těžkých průběhů nákazy a úmrtí. Potvrzují to jak hlášení KHS, tak přímá hlášení poskytovatelů. Projevuje se zde jednoznačně ochranný efekt proočkování populace klientů, určitě i v kombinaci s vysokým podílem osob, které nákazu již prodělaly.
  *
  *   Dle hlášení KHS došlo v říjnu a zejména v listopadu 2021 k mírnému nárůstu počtu nákaz (a ohnisek) v sociálních zařízeních. Šlo ale o počty, které byly velmi významně nižší ve srovnání např. s jarem 2021. KHS identifikovaly za říjen 15 ohnisek v sociálních zařízeních (celkem 181 nakažených osob) a za listopad 38 ohnisek s celkem 663 dosud zařazenými nakaženými osobami. Za prosinec 2021 bylo ze strany KHS identifikováno a nahlášeno 42 událostí v sociálních službách s celkem 586 nakaženými osobami. Za leden 2022 jsou dosud hlášeny 4 události se 46 nakaženými (stav k 8.1.). Ve srovnání s jarem 2021 jde stále o velmi nízké počty a při dělení na kraje pouze o jednotkové výskyty nákazy. Tato data ukazují, že situace v sociálních zařízeních je stále pod kontrolou, velký ochranný efekt hraje vakcinace a také samozřejmě počet klientů, kteří prodělali nákazu v uplynulém období.
  *
  *   Individuální hlášení poskytovatelů nezávisle potvrzují závěry epidemiologických šetření KHS. V listopadu byl z těchto individuálních hlášení patrný nárůst počtu nakažených ve srovnání s říjnem 2021. Za měsíc listopad bylo nahlášeno 949 nákaz pracovníků a 818 nákaz klientů pobytových sociálních služeb. Počet hlášených úmrtí klientů dosáhnul v listopadu hodnoty 112. Ačkoli šlo o výrazný nárůst, stále se jednalo o počty významně nižší než v zimních až jarních měsících 2021. Za prosinec bylo dosud na bázi přímého hlášení od poskytovatelů sociálních služeb registrováno 575 nákaz u personálu a 404 nákaz u klientů. Celkem 70 nakažených klientů zemřelo. V lednu bylo dosud nahlášeno 48 případů nákazy personálu a 29 klientů, z nichž 8 zemřelo. Počty případů s těžkým průběhem nákazy, zejména vyžadujícím hospitalizaci, zůstávají nízké, v jednotkách případů denně v celé ČR.

Soubor "ZP_nakazy a vakcinace" - aktualizace k 8.1. - 9.1. 2022 + příloha denní data o nákazách ZP v MS Excel


  *   Celková proočkovanost ZP dosáhla 83,4 % (jen ZP skutečně aktivní ve zdravotnictví).
  *   U aktuálně aktivně působících zdravotnických pracovníků má alespoň 1. dávku vakcinace cca 88 % lékařů, 83 % sesterských povolání a 81 % ostatních zdravotnických povolání (hodnoty zůstávají stejné jako na konci roku 2021).

  *   Aktuální data ukazují, že pokles nákaz u ZP se zastavil a denní počet nově pozitivně diagnostikovaných začal narůstat. Zdravotničtí pracovníci jsou vystavováni riziku nákazy významně více než běžná populace a vývoj jejich virové zátěže je velmi dobrým indikátorem epidemiologických trendů - projevuje se zde již nastupující šíření varianty Omikron.

  *   Aktuálně je denně nově diagnostikováno jako COVID+ (7denní průměr) 21 lékařů, 47 sester a 55 ostatních NLZP: tyto počty jsou ale stále velmi nízké ve srovnání s počátkem roku 2021, kdy denně přibývaly stovky nakažených ZP
  *   Prevalence nakažených je stále relativně vysoká, opět ale významně nižší ve srovnání s počátkem 2021: cca 342 lékařů, 805 sester a 942 NLZP

  *

Data v prezentaci potvrzují, že ochranný efekt vakcinace proti nákaze v čase významně klesá, což je mimo jiné i důsledek nastupujícího šíření varianty Omikron. Avšak posilující dávka vrací ochranu proti nákaze zpět nad hodnotu 70% až 85%. Zásadním faktem zůstává, že ochranný efekt vakcinace proti těžkému průběhu nemoci trvá i v této profesní kategorii. V současnosti registrujeme pouze jednotky ZP s těžším průběhem nemoci po očkování.

  *
  *   Očkování ZP posilující dávkou - viz slidy č. 7 - 9 v prezentaci.

     *   Pokud vyhodnotíme podíl ZP s posilující dávkou jen mezi těmi, kteří na ni mají časově nárok, pak dosud tuto dávku dostalo cca 83,1% lékařů, 71% sester, 66,4% NLZP - u všech profesí je patrný významný nárůst proti datům z prosince 2021

     *   Vztaženo na celkový počet aktivních pracovníků: lékaři 68,7%, sestry 52,5% a ostatní NLZP 47,0% (NLZP s velkými rozdíly: např. záchranáři 59% vs. ošetřovatelé 42,6%)
        *   Ve všech profesních kategoriích jde o nárůst proti situaci z konce roku 2021

S úctou

L. Dušek

