Vážené kolegyně a kolegové, dobrý den - posílám prosím v příloze ucelený týdenní a měsíční souhrn stavu epidemie (z důvodu velikosti v pdf).

V úvodu shrnujeme hlavní aspekty současného stavu, které jsem ještě zde níže nakopíroval do těla mailu pro ty, kteří nemají čas procházet celé prezentace.

K danému souhrnu přikládám ještě dvě přílohy

  *   souhrn proočkovanosti dle věkových kohort
  *   souhrnné srovnání 2021 s rokem 2020 - kde je patrné, že vývoj v roce 2021 je zatím nesrovnatelně lepší než tomu bylo v září 2020, zejména z důvodu vysokého ochranného efektu vakcinace.

Obecný popis celkové situace.

  *   Epidemie postupně narůstá, trend rostoucí virové zátěže v populaci je významný – avšak významně nižší, než tomu bylo v září roku 2020. Zejména zátěž nemocnic a zdravotní dopad nově prokázaných nákaz je významně nižší. Ačkoli počet hospitalizovaných v těžkém stavu mírně roste, celkově je k 28.9. V ČR takto hospitalizováno 47 pacientů a v žádném z regionů tato zátěž rizikově neeskaluje. Podíl nových případů se symptomy nemoci je rovněž nízký (< 30%) a v čase neroste. Relativní pozitivita indikovaných testů se drží v bezpečných hodnotách pod 5% a v žádném z regionů významně a trvale neroste nad 5%. Většina nově prokázaných případů jsou neočkovaní lidé (80%) a rovněž mezi nemocnými v těžkém stavu převažují neočkovaní (78%).

Ačkoli je vývoj epidemie stále kontrolovatelný a v důsledku očkování je zdravotní dopad malý, stále existují a v současnosti se i projevují rizikové faktory, které signalizují pravděpodobné zhoršení situace na podzim. Nemělo by jít o dopad srovnatelný s rokem 2020, ale vzhledem k vysoké nakažlivosti dominantní Delta varianty viru nelze tyto faktory podceňovat – viz následující stručný výčet v bodech:

  *   Celková proočkovanost populace stále není dostatečná a v populaci existuje minimálně cca 30% vnímavých osob, které se mohou snadno nakazit. Bohužel jde i o značně velkou kohortu seniorních a potenciálně zranitelných osob (cca 420 000 ve věku 60+ a cca 280 000 ve věku 65+). -> V posledních dvou týdnech narůstá počet nově nakažených seniorů. Nejde sice o trvalou rizikovou eskalaci, ale jde o trend, který může směrem do podzimu sílit. Cca 60% nově nakažených ve věku 65+ jsou neočkovaní.

  *   Proočkovanost populace ve střením a mladém věku (15 – 40 let) je stále nízká (cca 50%) a otevírá tak „bránu“ k šíření nemoci mezi příslušníky nejvíce aktivní generace, tedy k šíření nejen při sociálních a volnočasových interakcích, ale i na pracovištích. -> V posledních dvou týdnech narůstá zátěž populace ve věku 30 – 50 let, opět převážně mezi neočkovanými osobami.

  *   U nejvíce zranitelných skupin osob se částečně projevuje vyčerpání ochranného efektu vakcinace. Mezi hospitalizovanými v těžkém stavu po dokončeném očkování převažují velmi seniorní ročníky, pacienti s řadou polymorbidit. Nárůsty jsou zatím ve srovnání s létem velmi malé, denní příjmy takových pacientů jsou stále v jednotkách týdne.

  *

  *   V okrajových částech republiky, zejména v moravských krajích, stále evidujeme oblasti s rizikovou kumulací málo proočkovaných obcí – tyto lokality mohou být zárodkem lokálních plošných ohnisek nákazy v podzimních měsících.

  *   Vývoj není ve všech regionech vyrovnaný, nejvíce rizikových trendů vykazuje z řady očekávatelných důvodů Praha, dále opět populačně velké regiony s velkou migrací (za prací, do škol) jako je MSK a částečně JMK, a dále kraj Jihočeský, kde může jít o částečný vliv migrace za prací do zahraničí. Problémem jsou také nákazy u cizinců prokázané na území ČR, a to zejména v Praze.

S úctou L. Dušek

