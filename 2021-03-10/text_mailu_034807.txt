Vážené kolegyně a kolegové, dobrý den – posílám prosím nový report s včerejšími aktualizovanými daty z centrálního systému COVID19/ISIN, aktualizované trendy a přehled dle krajů

Za včerejší den evidujeme v systému celkem 15 196 nových případů onemocnění COVID-19. Jakkoli je to hodnota vysoká, tak jde stále o projev stagnace až zpomalování epidemie na populační úrovni – úterní hodnoty jsou typicky nejvyšší z daného týdne, a i z logistických důvodů je realizováno největší množství testů. Brždění epidemie, resp. zastavení jejího růstu odpovídá hodnota reprodukčního čísla, která je 0,95.

Nadále denně registrujeme vysoké počty nově nakažených seniorních a potenciálně zranitelných skupin pacientů (viz níže) a tedy i přes zastavení populačního růstu a šíření nákazy bude trvat vysoká zátěž nemocnic. Avšak podíl nakažených seniorních pacientů při vysokém záchytu ze včerejška poklesl pod 13% (u věkové kategorie 75+ pod 5%), což je další, byť zatím relativně slabý, signál zpomalování šíření nákazy.

Ve srovnání regionů vykazují dlouhodobě vysoké denní průměru nárůstu nových případů Plzeňský, Pardubický (oba nad 100 / 100 tis. obyv., týdenní průměr). Dlouhodobější průměrný denní nárůst poklesl u kraje Libereckého. Včerejší záchyt nově potvrzených případů je vysoký u téměř všech krajů – nárůst nad 100 případů na 100 tis. obyv. se týká většiny regionů. Nejvyšší absolutní hodnoty (stejně jako minulý týden) vykazuje Středočeský kraj a další demograficky velké kraje (HMP, JMK). Růst v krajích Moravy je ve srovnání s českými regiony nižší, vysoké hodnoty jsou patrné v JMK, MSK a OLK.

Srovnání krajů dokumentuje následující tabulka
SUMARIZACE VÝVOJE V KRAJÍCH

Název kraje
Počet (%)
Počet na 100 tis. obyv.
Průměrný denní nárůst za týden celkem na 100 tis. obyv.
Průměrný denní nárůst za týden ve věku 65+ na 100 tis. obyv. 65+
Středočeský kraj
2,622 (17.3 %)
189.3
142.9
91.7
Hlavní město Praha
1,768 (11.6 %)
133.5
105.8
76.7
Jihomoravský kraj
1,466 (9.6 %)
123.0
89.3
65.4
Ústecký kraj
1,381 (9.1 %)
168.2
125.6
91.0
Plzeňský kraj
1,347 (8.9 %)
228.3
156.0
107.4
Moravskoslezský kraj
1,146 (7.5 %)
95.5
69.8
50.1
Pardubický kraj
922 (6.1 %)
176.4
138.1
102.6
Jihočeský kraj
914 (6.0 %)
141.9
121.7
85.7
Olomoucký kraj
766 (5.0 %)
121.2
87.4
62.0
Liberecký kraj
745 (4.9 %)
167.9
146.9
97.9
Královéhradecký kraj
666 (4.4 %)
120.7
118.1
80.9
Kraj Vysočina
617 (4.1 %)
121.0
95.4
71.2
Zlínský kraj
453 (3.0 %)
77.8
60.8
43.7
Karlovarský kraj
357 (2.3 %)
121.2
86.0
89.7
Neznámo
26 (0.2 %)




Ve srovnání okresů, včetně Prahy, vykazují vysoké absolutní nárůsty počtu případů: Praha (1768), Plzeň-město (501), Brno-město (438), Olomouc (346), Praha-východ (325), Brno-venkov (310), Pardubice (304), Kladno (298), Mladá Boleslav (297), Ústí nad Orlicí (269), Děčín (268), Kolín (256), Liberec (250), Hradec Králové (237), Karviná (234).

K půlnoci je evidováno 105 úmrtí, z toho 104 je hlášeno z nemocnic.

Včera bylo nově diagnostikováno 1 936 nových pacientů ve věku 65+ (12,7 % celku) a dále 723 nových pacientů ve věku 75+ (4,8 % celku).

Zátěž nemocnic: počet nově přijatých byl nahlášen ve výši cca 615 (průběžná data: z toho 384 ve věku 65+ a 196 ve věku 75+) - registrujeme celkem 8 618 všech hospitalizovaných pacientů.

V zátěži nemocnic se bohužel naplnila predikce, kterou jsem posílal o weekendu a počty nových příjmů se v pracovních dnech vrátily k původní dynamice a počet hospitalizovaných pacientů nadále roste. Nárůst trvá i na intenzivní péči, na JIP je registrováno >1700 pacientů. Zátěž nemocnic je tedy nadále enormní a v následujících pracovních dnech tento stav bude pokračovat, neboť v prevalenci je nově diagnostikováno velmi mnoho potenciálně zranitelných pacientů.

Nemocniční data budou upřesněna v ranním hlášení z nemocnic.

S úctou L. Dušek

