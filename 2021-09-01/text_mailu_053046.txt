Vážené kolegyně a kolegové, dobrý den – přes léto jsem neposílal aktuální přehledy hospitalizací v detailních reportech, neboť zátěž nikde nerostla a celkově byla po celou dobu od června velmi nízká. Obložnost JIP z důvodu COVID nepřesáhla 0,5% celkové kapacity, počty nově hospitalizovaných v těžkém stavu byly v jednotkách týdně. Hlášení o hospitalizovaných případech po celou dobu ale v informačním systému ISIN-klinika běželo a moc děkuji zejména nemocnicím, že celý tento informační systém zůstal aktivní.

Jelikož se blíží podzim a s ním očekávatelné zvýšení zátěže, aktivujeme tento reporting (viz přílohy), zatím pouze v popisné podobě. Reporty navazují na aktivní zpravodajství, které běželo od září 2020 2x denně, nejsou nové

V souboru KKIP01 - RISK MAPPING naleznete pro kraje i okresy shrnutý 14denní vývoj nově diagnostikovaných případů s výhledem na pravděpodobný počet de novo hospitalizací v dalších 10 - 14 dnech (výstup pravděpodobnostních modelů pracujících i s rizikovými faktory zdravotního stavu - tyto modely pro hospitalizační zátěž se velmi osvědčily svou spolehlivostí v obdobích nejvyšší zátěže, pokračujeme v nich tedy)

  *   data v souboru potvrzují současný velmi stabilizovaný stav, de novo je nakažených a v prevalenci cca do 200 potenciálně zranitelných pacientů (z toho 145 ve věku 65+ a 57 ve věku 75+) a v následujících cca 10 dnech pravděpodobně dojde k cca 85 novým hospitalizacím, což odpovídá dlouhodobému dennímu průměru pod 10 nových příjmů denně
  *   pro žádný region nyní data neukazují zvýšené riziko nečekaného nárůstu počtu hospitalizací, mírně vyšší zátěž ve srovnání s ostatními regiony je očekávatelně predikována pro Prahu

Soubory KKIP02 - 03 jsme používali k prezentaci krátkodobých regionálních predikcí a přehledů, tyto nyní vzhledem k velmi nízké zátěži nemají smysl - soubory retrospektivně ukazují vývoj počtu hospitalizací: v naprosté většině regionů byla zátěž velmi nízká, v jednotkách hospitalizací s COVID.

Soubor Nemocnice - zátěž shrnuje v Excelu zátěž dle krajů. Např. za období 1. - 28.8. bylo nově hospitalizováno 197 pacientů s COVID, ale z toho jen 21 nově na JIP, z toho 13x UPV a 1xECMO.

  *   data takto shrnují hlášení z nemocnic i pro další měsíce, obložnost kapacit apod.

Soubor Variantni_predikce_hospitalizace je stručnou prezentací současného stavu a možných scénářů dalšího vývoje. Dosavadní vývoj zejména zátěže nemocnic probíhá podle vysoce optimistických předpokladů, na čemž se významně podílí i ochrana očkováním. Realisticky dosažitelná proočkovanost na úrovni 70% + ochrana přirozeným průběhem nemoci zvyšuje pravděpodobnost, že nedojde k rizikovému vývoji a zátěž nemocnic bude kontrolovatelná a neohrozí elektivní péči.

Sledování zátěže nemocnic bude dále probíhat denně, tento reporting nyní obnovujeme a za příznivé situace ho budeme posílat týdně jako shrnutí.

S úctou L. Dušek






