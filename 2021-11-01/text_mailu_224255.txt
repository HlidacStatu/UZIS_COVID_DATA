Vážené kolegyně a kolegové, dobrý den - posílám prosím velkou komplexní prezentaci popisující různé aspekty epidemie, stávající trendy a krátkodobé projekce pro budoucí období, rizika i pozitivní faktory.

Vše je popsáno v přiložené prezentaci. snad i s čitelnými závěry, a tak to nechci opakovat do detailu v těle mailu zde, prezentace je z důvodu velikosti přiložena jako pdf

Celkový závěr je bohužel jasný

  *   šíření nákazy v ČR sílí a zasahuje všechny věkové kategorie a skupiny - nyní již viditelně i potenciálně zranitelné skupiny (i virová zátěž populace 65+ narůstá, včetně rostoucí relativní pozitivity testů)
  *   i přes mírné zrychlení očkování stále zůstává cca 403 - 404 tis. osob ve věku 60+ a cca 277 tis. osob ve věku 65+ neočkovaných a pravděpodobně ani nechráněných průběhem nemoci
  *   roste počet důvodně indikovaných testů, roste symptomatičnost nakažených (znak sílícího sezónního vlivu), roste relativní pozitivita indikovaných testů = toto vše jsou faktory, které ukazují, že v minimálně v dalších 10 - 14 dnech bude šíření nákazy narůstat a zesilovat
  *   bohužel je vysoce pravděpodobné, že již v následujících dnech dojde k výraznému navýšení zátěže nemocnic, včetně JIP - riziková struktura nově nakažených se nevyhnutelně promítne do komplikovaných hospitalizací
  *   rovněž se jeví jako pravděpodobné, že celopopulační zátěž v počtu zachycených případů překročí hranici 400/100tis. obyvatel za týden

Prezentace shrnuje i pozitivní fakta, z nichž vybírám zejména tyto:

  *   Narostl zájem o očkování, a to měřeno jak registracemi, tak i aplikovanými dávkami. Narůstají registrace k primovakcinaci, ale také k posilujícím dávkám očkování. Ačkoli jde trend spíše mírný, vede mimo jiné k poklesu počtu očkováním nechráněných seniorů (v kategorii 60+ jde o týdenní pokles o cca 6000 původně nechráněných osob). Roste i počet aplikovaných posilujících dávek očkování, kterých již bylo aplikováno přes 214 000, přičemž cca 70% těchto aplikací se týká populace 60+. Ačkoli jde o pozitivní trend, i tento by měl významně posílit, aplikaci posilující dávky zatím absolvovalo cca 20% osob, které na ní mají podle nastavených pravidel nárok.
  *   Vakcinace nadále drží silný ochranný efekt proti těžkému průběhu nemoci. Ačkoli postupně klesá ochrana proti vlastní nákaze (u seniorní populace až pod 70%), ochranný efekt proti těžkým komplikacím se drží v rozsahu 84% - 87%, a to i u seniorní věkové kategorie 75+.

  *   Počty pacientů vyžadujících vysoce intenzivní péči rostou i v důsledku výše uvedených vlivů pomaleji, než počet nakažených a celkový počet hospitalizovaných. U očkovaných potenciálně zranitelných pacientů snižuje vakcinace významně riziko následných vážných komplikací a zejména riziko nutnosti léčby na UPV/ECMO.

Souhrn doplňuje příloha srovnávající vývoj na podzim 2020 a 2021 - ačkoli samozřejmě jde v mnoha ohledech o nesrovnatelné situace (naočkované vs. naivní populace, časové posuny, jiný objem testů, apod.), - přesto má smysl srovnávat trendy a dynamiku vývoje. A ta velmi jednoznačně ukazuje, že vývoj v roce 2021 je významně méně rizikový než byl před rokem.

  *   je evidentní, že zátěž nemocnic a rovněž dynamika, trend, v počtu těžce nemocných je významně lepší nyní, než tomu bylo před rokem = jednoznačně ochranný efekt vakcinace proti těžkému průběhu nemoci, který i dokládáme v té přiložené velké prezentaci
  *   rovněž vývoj prevalenčního poolu aktivních nákaz je pomalejší, relativní pozitivita indikovaných testů sice roste, ale opět významně pomaleji, že před rokem
  *   je ale také viditelné, že virová zátěž mladé populace do 19 let se již v roce 2021 s určitým časovým posunem vyrovnala s rokem 2021–a to včetně nárůstu relativní pozitivity testů u těchto generačních skupin, - jde o velmi málo proočkované populační skupiny a vývoj v rámci nich je s rokem 2020 v mnoha směrech podobný.

Příloha 02 dále dokládá na datech ČR a jednotlivých regionů velikost populačních skupin pravděpodobně nechráněných ani očkováním, ani proděláním nemoci. Je zde doložen stále velký počet osob ve věku 60+, u který tato zranitelnost trvá (i přes pokles oproti minulému týdnu jde stále o více než 403 000 osob).

S úctou L. Dušek

