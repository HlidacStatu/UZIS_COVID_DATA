Vážené kolegyně a kolegové, dobrý den
- posílám prosím aktualizovanou týdenní souhrnnou prezentaci o stavu epidemie k 28.8.

Prezentace celkově přináší zatím jen dobré zprávy – epidemie stagnuje ve velmi bezpečných hodnotách většiny ukazatelů, ani regiony s vyšší virovou zátěží trvale rizikově nerostou. Při 100% pokrytí nemocničního segmentu péče evidujeme stále velmi nízké počty pacientů na intenzivní péči – de facto jednotky nad celou ČR. Průměrné denní příjmy do nemocnic z důvodu COVID-19 se pohybují pod 8, na JIP jsou týdně přijímány jednotky případů – v žádném z regionů nemocnost ani zátěž systému zdravotních služeb z důvodu COVID-19 neroste.

Při stabilním počtu a struktuře realizovaných testů je záchytovost v bezpečných hodnotách, tj. celkově < 2%  a v žádném z okresů není patrný trvalejší nárůst nad hranici 4 - 5%.

Vyšší virová zátěž je populačně stále evidována zejména mezi mladými lidmi, typicky pod 30. rokem věku. - ani v těchto kategoriích ale zátěž nekontrolovaně neroste a v řadě regionů jde o dočasné nárůsty z důvodu řešení včas podchycených ohnisek nákazy.

Do září tedy epidemie vstupuje v stabilizovaných hodnotách, významněji zvýšená zátěž je evidována zejména v Praze.

V příloze přikládám také aktualizovanou krátkou souhrnnou prezentaci o průběhu vakcinace, data aktualizována k 29.8. 2021.

S úctou L. Dušek

